# Задачи за 17.03.2017

Тема - класове, двоични файлове

*За всички задачи да се използват отделни header и source файлове, за да се раздели кодът логически.*

# Задача 1

Да се реализира клас `EventLog`, който съдържа списък от събития. Всяко събитие притежава отличаващо го име, известно е къде и кога се провежда и от колко хора най-много може да бъде посетено. Класът да предоставя възможност за регистриране на ново събитие и да има възможност да регистрира произволен брой събития. Да се реализират подходящи операции за този клас, както и метод `print()`, който отпечатва на екрана всички събития.

Забележка: Не е нужно събитията да могат да бъдат редактирани и премахвани.


# Задача 2

Лекар трябва да поддържа статистика за броя на посещенията, които са направили пациентите му. За всеки пациент лекарят записва името (низ с големина 32), датата на раждане и броя на посещенията, които е направил пациентът през една календарна година.

Да се напише програма, която за лекар създава списък от пациентите му и намира средния брой на посещенията на пациентите, направили повече от зададен брой посещения.


# Задача 3 (бонус)

Bitmap е файлов формат, който се използва за записване на изображения. Представлява двоичен (binary) файл, който съдържа две части - заглавна част (header) и данни.

Заглавната част се намира в началото на файла и съдържа информация за него (metadata). На по-долната таблица са показани полетата, които ни интересуват.

Offset(dec)     | Size (bytes)  | Type      | Purpose
----------------|---------------|-----------|---------------------------------------
0               | 2             | char[2]   | Контролните символи `BM`, които показват, че това е bitmap файл.
2               | 4             | uint      | Размер на файла в байтове.
10              | 4             | uint      | Позицията във файла, от която започват данните.
18              | 4             | uint      | Широчината на изображението в брой пиксели.
22              | 4             | uint      | Височината на изображението в брой пиксели.
*\*uint - unsigned integer*

Данните се намират непосредствено след заглавната част. Големината на заглавната част не е фиксирана, затова в нея е записано къде започват данните. Данните представляват масив от пиксели. Всеки пиксел съдържа три осембитови числа - интензитета на съответно червена, зелена и синя светлина в интервала [0, 255].

Пикселите са подредени първо по редове, после по колони. Например ако имаме 4x4 картинка със следните пиксели
```
p11 p12 p13 p14
p21 p22 p23 p24
p31 p32 p33 p34
p41 p42 p43 p44
```

Във файла ще бъдат записани в следната последователност:
```
p11 p12 p13 p14 p21 p22 p23 p24 p31 p32 p33 p34 p41 p42 p43 p44
```

Да се напише програма, която прилага филтъра "негатив" върху избрано изображение, при който за всеки пиксел интензитета на цветовете му се заменя с `255 - интензитет`.

*Забележка 1: За да работи правилно програмата трябва широчината на изображението да е кратна на 4.*

*Забележка 2: Bitmap формата поддържа и други опции, които игнорираме за улеснение. Картинка в горе описания формат можете да си създадете със MS Paint (Save as: 24-bit Bitmap).*
